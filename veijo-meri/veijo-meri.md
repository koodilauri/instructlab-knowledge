Veijo Väinö Valvo Meri (31. joulukuuta 1928 Viipuri – 21. kesäkuuta 2015
Helsinki) oli suomalainen kirjailija ja akateemikko. Hän oli suomalaisen
nykyproosan merkittävimpiä uudistajia ja kansainvälisesti tunnetuimpia
suomalaiskirjailijoita.

Meren tuotanto käsittää novelleja, romaaneja, lyriikkaa, kuunnelmia, näytelmiä,
esseitä, elämäkertoja ja tietokirjallisuutta. Hänen tuotantoaan on käännetty 24
kielelle. Meri on myös kääntänyt suomeksi maailmankirjallisuutta, muun muassa
François Villonin Testamentin, August Strindbergin Mestari Olavin ja William
Shakespearen Hamletin.

Meri kirjoitti ylioppilaaksi Hämeenlinnan lyseosta vuonna 1948 ja opiskeli
historiaa Helsingin yliopistossa. Hän toimi Otavan kustannusvirkailijana
1957–1959 ja jäi sitten vapaaksi kirjailijaksi. Merelle myönnettiin
taiteilijaprofessuuri vuosiksi 1975–1980.

Hänet kutsuttiin vuonna 1997 Suomen Kirjailijaliiton kunniajäseneksi.

Meri noudatti omaa linjaansa monia muita suomalaiskirjailijoita selvemmin ja
aloitti tyylin ja rakenteen uudistuksen, joka etäännytti hänet perinteisen
suomalaisen proosan valtavirrasta. Meren kerrontatapa poikkesi perinteisestä:
hän näyttää asiat sellaisina kuin hänen henkilöhahmonsa ne kokevat. Hänen
kuvauksissaan korostuivat yksilökeskeisyys, tosiasioiden suhteellisuus ja
yhteiskuntakriittisyys. Yllättävien ja epäsuhtaisten asioiden yhdistely synnytti
groteskia huumoria. Meren teosten pääaiheistoa ovat yksinäisyys, ahdistus,
seksuaaliset paineet ja usein ihmiset joutuvat mahdottoman tilanteen eteen.

Novellikokoelmassa Tilanteita ihmisten ahdinko näyttäytyy irvokkaina ja
humoristisina kokonaisuuksina. Romaanissa Yhden yön tarinat johtoaiheena ovat
miesten pettymykset naisten maailmassa.

Sota ja armeija ovat toistuva aihe Meren — yliluutnantin pojan ja kasarmin
kasvatin — tuotannossa, ja hänen absurdia huumoriaan on verrattu Jaroslav
Hašekiin ja Miodrag Bulatovićiin. Romaania Manillaköysi on luonnehdittu
yhdeksi Suomen kirjallisuuden onnistuneimmista uhkayrityksistä: tarina koostuu
lomalaisten sotajutuista sekä kehyskertomuksesta, jossa sotamies salakuljettaa
manillaköyttä rintamalta kotiinsa. Sotaromaanien sarjaan kuuluvat myös Vuoden
1918 tapahtumat ja Sujut, joissa liikutaan sisällissodan ja jatkosodan
maisemissa. Sota-aiheisista näytelmistä Kansallisteatterissa näytäntökaudella
1965-66 esitetty Jack Witikan ja Veli-Matti Saikkosen ohjaama Sotamies Jokisen
vihkiloma oli menestys.

Meri kirjoitti runoelmansa Runoilijan kuolema pohjalta libreton Paavo Heinisen
Veitsi-oopperaan. Veitsen kantaesitys oli 3. heinäkuuta 1989 Savonlinnan
oopperajuhlilla.

Meri oli iskevä ja humoristinen tarinankertoja. Hän pohti useissa teoksissaan
historian kulkua. Hän oli Suomen kirjallisuuden keskeisiä modernisteja ja
kotimaisen proosan uudistajia. Monet 2000-luvun prosaistit luetaan Meren
perinnön jatkajiksi esimerkiksi iskevälauseisuuden, historiatajun ja proosan
uudistamisen saralla.

Meri toimi taiteilijaprofessorina vuodet 1975–1980. Hänet vihittiin Helsingin
yliopiston valtiotieteellisen tiedekunnan kunniatohtoriksi 18. toukokuuta 1990.
Tasavallan presidentti nimitti Meren akateemikoksi 13. helmikuuta 1998. Hän
sai seitsemän kertaa valtion kirjallisuuspalkinnon sekä lisäksi Pohjoismaiden
neuvoston kirjallisuuspalkinnon, Pro Finlandia -mitalin, Aleksis Kiven
palkinnon, Eino Leinon palkinnon sekä Suomen Kirjailijaliiton
tunnustuspalkinnon.

Veijo Meri avioitui vuonna 1959 lehtori Eeva Kyllikki Kylänpään kanssa. Heille
syntyi kolme poikaa. Meri asui pitkään Helsingin Tammisalossa.

Meri kuoli kesäkuussa 2015 sairastettuaan pitkään. Asianajaja ja poliitikko
Otto Meri on hänen pojanpoikansa.
